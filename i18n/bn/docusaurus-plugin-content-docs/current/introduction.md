---
sidebar_position: 2
title: ভূমিকা
---

:::note
এই অনুবাদটি গ্রিন সফটওয়্যার প্র্যাকটিশনার্স কমিউনিটি দ্বারা তৈরি। এটির সমর্থন সীমিত এবং কোর্সের সর্বশেষ ইংরেজি সংস্করণের সাথে নাও মিলতে পারে।
:::

## গ্রিন সফটওয়্যার কি?

গ্রিন সফটওয়্যার একটি নতুন ক্ষেত্র, যা জলবায়ু বিজ্ঞান, সফটওয়্যার ডিজাইন, বিদ্যুৎ বাজার, হার্ডওয়্যার এবং ডেটা সেন্টার ডিজাইনের মতো বিভিন্ন বিষয়ের সমন্বয়ে গঠিত।

গ্রিন সফটওয়্যার হলো কার্বন-সাশ্রয়ী (carbon-efficient) সফটওয়্যার, যার অর্থ এটি সর্বনিম্ন সম্ভাব্য কার্বন নিঃসরণ করে। মাত্র তিনটি কাজের মাধ্যমে সফটওয়্যারের কার্বন নিঃসরণ হ্রাস করা সম্ভব: এনার্জি দক্ষতা (energy efficiency), কার্বন সচেতনতা (carbon awareness), এবং হার্ডওয়্যার দক্ষতা (hardware efficiency)। এই প্রশিক্ষণে এই সমস্ত ধারণা, কীভাবে সেগুলোকে আপনার সফটওয়্যারে প্রয়োগ করবেন, এবং কীভাবে সেগুলো পরিমাপ করবেন তা ব্যাখ্যা করা হবে। সেই সাথে এই ক্ষেত্রটিকে নির্দেশ করে এবং পর্যবেক্ষণ করে এমন কিছু আন্তর্জাতিক নির্দেশিকা ও সংস্থা সম্পর্কেও ব্যাখ্যা করা হবে।

![alt_text](./images/01_carbon_efficiency.png "image_tooltip")

## এটি কাদের পড়া উচিত?

সফটওয়্যার তৈরি করা, ডেপলয় করা এবং পরিচালনা করার প্রক্রিয়ার সাথে জড়িত যে কেউ এটি পড়তে পারবে। এই নীতিগুলো জানার মাধ্যমে, একজন গ্রিন সফটওয়্যার প্র্যাকটিশনার এমন কিছু সিদ্ধান্ত নিতে পারবেন যা তার অ্যাপ্লিকেশনের কার্বন দূষণ কমাতে গুরুত্বপূর্ণ ভূমিকা রাখবে।

## ইতিহাস

সবুজ সফটওয়্যার ইঞ্জিনিয়ারিংয়ের (Green Software Engineering) মূল আটটি নীতি ২০১৯ সালে প্রকাশ করা হয়। এই নীতিগুলোর ২০২২ সালের সংস্করণে বিগত বছরগুলোতে পাওয়া মতামত গ্রহণ করা হয়েছে, যার ফলে কিছু নীতিকে জুড়ে দেওয়া হয়েছে এবং জলবায়ু প্রতিশ্রুতি (Climate commitments) বুঝার জন্য একটি নতুন নীতি যোগ করা হয়েছে।

## কিভাবে একজন সবুজ সফটওয়্যার প্র্যাকটিশনার হবেন?

এই প্রশিক্ষণে এমন ৬টি গুরুত্বপূর্ণ ক্ষেত্র নিয়ে আলোচনা করা হয়েছে, যা একজন গ্রিন সফটওয়্যার প্র্যাকটিশনারের জানা প্রয়োজন:

1. **কার্বন দক্ষতা** (Carbon Efficiency): যতটুকু সম্ভব কম কার্বন নিঃসরণ করুন।
2. **শক্তি দক্ষতা** (Energy Efficiency): যতটুকু সম্ভব কম শক্তি ব্যবহার করুন।
3. **কার্বন সচেতনতা** (Carbon Awareness): যখন বিদ্যুৎ পরিষ্কার (cleaner) থাকে, তখন বেশি কাজ করুন এবং যখন বিদ্যুৎ অপরিষ্কার (dirtier) থাকে, তখন কম কাজ করুন।
4. **হার্ডওয়্যার দক্ষতা** (Hardware Efficiency): যতটুকু সম্ভব কম রুপায়িত কার্বন (embodied carbon) ব্যবহার করুন।
5. **পরিমাপ** (Measurement): আপনি যা পরিমাপ করতে পারেন না, তার উন্নয়নও করতে পারেন না।
6. **জলবায়ু অঙ্গীকার** (Climate Commitments): কার্বন হ্রাসের প্রক্রিয়াটি বুঝুন।


প্রতিটি অধ্যায় কিছু নতুন ধারণা তুলে ধরবে এবং আপনাকে বিস্তারিত ব্যাখ্যা করবে যে জলবায়ুর জন্য এই বিষয়গুলো কেন গুরুত্বপূর্ণ এবং কীভাবে আপনি আপনার গ্রিন সফটওয়্যার তৈরির ক্ষেত্রে সেগুলো কাজে লাগাতে পারেন।

## নীতিমালা, প্যাটার্ন, ও অনুশীলন

এই কোর্সটির মূল বিষয় এবং এর কন্টেন্টগুলো গ্রিন সফটওয়্যারের **নীতিমালা** নিয়ে আলোচনা করে। সবুজ সফটওয়্যার তৈরি এবং রক্ষণাবেক্ষণ করার জন্য যে দক্ষতাগুলো প্রয়োজন, তারই মূল অংশ এই নীতিগুলো।

একটি সবুজ সফটওয়্যার [**প্যাটার্ন**](https://patterns.greensoftware.foundation/) হলো বাস্তব-জীবনে এক বা একাধিক নীতি কীভাবে প্রয়োগ করতে হয় তার একটি নির্দিষ্ট উদাহরণ। নীতিগুলো সবুজ সফটওয়্যারের পেছনের তত্ত্বকে বর্ণনা করে, সেখানে প্যাটার্নগুলো মূলত ব্যবহারিক পরামর্শ যা সফটওয়্যার প্র্যাকটিশনাররা আজই, এই মুহূর্তে, তাদের সফটওয়্যার অ্যাপ্লিকেশনগুলোতে অ্যাপ্লাই করতে পারেন। প্যাটার্নগুলো ভেন্ডর-নিরপেক্ষ (vendor-neutral)।

একটি সবুজ সফটওয়্যার **অনুশীলন** (practice) হলো একটি নির্দিষ্ট ভেন্ডরের (vendor) পণ্যের উপর প্রয়োগ করা একটি প্যাটার্ন, যা প্র্যাকটিশনারদের সেই পণ্যটি আরও টেকসই (sustainable) উপায়ে কীভাবে ব্যবহার করতে হয় সে সম্পর্কে জানায়।

অনুশীলনগুলো (Practices) প্যাটার্নগুলো (Patterns) উল্লেখ করবে এবং প্যাটার্নগুলো নীতিগুলো (Principles) উল্লেখ করবে।

গ্রিন সফটওয়্যার ফাউন্ডেশন (Green Software Foundation) বিভিন্ন বিভাগের জন্য একটি [প্যাটার্ন ক্যাটালগ](https://patterns.greensoftware.foundation/) প্রকাশ করে।

![Green Software Principles, Patterns, and Practices](./images/GSF_Principles_Patterns_Practices_v2.png "Green Software Principles, Patterns, and Practices")
